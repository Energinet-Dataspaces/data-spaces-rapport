---
title: Data spaces i energisektoren
description: Energisektoren
---

Energisektoren er et af de domæneområder, hvor der allerede i lang tid har været stort fokus på digitalisering. Gennem det seneste årti har der været mange EU-projekter og danske projekter indenfor smart grid, intelligent energi, energistyring og optimering og sektorkobling gennem digitalisering. Data spaces til energisektoren kan ses som en naturlig efterfølger og videreudvikling af disse andre og tidligere fokusområder. I dette afsnit vil vi give et overblik over de mest prominente projekter og kilder til viden om data spaces for energisektoren.

Inden vi kaster os over de enkelte projekter, er det værd at nævne, at EU-Kommissionen for nylig som en del af EU Strategy for Energy System Integrationhar vedtaget en ny [Action Plan for Digitalisering af Energisektoren](https://ec.europa.eu/info/law/better-regulation/have-your-say/initiatives/13141-Digitalising-the-energy-sector-EU-action-plan_en) (18. okt. 2022). Planen lægger vægt på, hvordan man på tværs af EU-lande skal bruge digitale teknologier til at skabe et integreret energisystem, som både skal være baseret på vedvarende energikilder, og som skal gøre os uafhængige af russisk gas og derved gøre energi billigere for forbrugerne. Målet med aktionsplanen er at medvirke til implementeringen af på den ene side [Clean Energy Package](https://energy.ec.europa.eu/topics/energy-strategy/clean-energy-all-europeans-package_en) og på den anden side ['Digital Europe programmet'](https://digital-strategy.ec.europa.eu/en/activities/digital-programme)
 (se afsnit 3.2). Aktionsplanen skal føre til løsninger indenfor cybersecurity, datastyring og tilgang til data, databeskyttelse og beskyttelse af privatlivsfreden, og den skal komme med løsninger til det voksende energiforbrug i IKT-sektoren.

I planen bliver der lagt særlig vægt på data spaces og EU's rolle med at udrulle og implementere data spaces som en vigtig del af løsningen for at lave datadeling i energisektoren. Planen fremlægger en vision om at skabe en digital tvilling af hele det Europæiske elnet:

_The Commission announces today that it will support the EU transmission system operators (TSOs) and distribution system operators (DSOs) to create a digital twin of the European electricity grid: a sophisticated virtual model of the European electricity grid. The aim of the digital twin is to enhance the efficiency and smartness of the grid as a way to make not only the networks, but the energy system as a whole, more intelligent. (Action Plan for Digitizing the Energy Sector, side 7._

Det bliver også nævnt i planen at EU-Kommissionen vil genetablere den tidligere 'Smart Grids Task Force' (SGTF), som nu vil blive omdøbt til 'Smart Energy Expert Group'. Som en del af denne ekspertgruppe vil der blive etableret en arbejdsgruppe med navnet 'Data for Energy' (D4E), der skal fokusere specifikt på datadeling og data spaces. Det vil uden tvivl blive spændende at følge med i, hvad der kommer til at ske i disse arbejdsgrupper.

EU-Kommissionen har desuden taget initiativ til en arbejdsgruppe under navnet [BRIDGE](https://bridge-smart-grid-storage-systems-digital-projects.ec.europa.eu/working-groups/data-management), som har til formål at samle viden og referenceprojekter fra de forskellige Horizon 2020-projekter indenfor dataudveksling og digitalisering af energisektoren.

På deres hjemmeside kan man tilgå en række rapporter, som beskriver:

- [BRIDGE report on TSO-DSO coordination](https://bridge-smart-grid-storage-systems-digital-projects.ec.europa.eu/sites/default/files/documents/working-groups/D3-12-f_BRIDGE-TSO-DSO-Coordination-report.pdf)
- [BRIDGE report on Cybersecurity and Resilience](https://bridge-smart-grid-storage-systems-digital-projects.ec.europa.eu/sites/default/files/documents/working-groups/D3-12-e_BRIDGE_Cybersecurity-report.pdf)
- [BRIDGE Data Management Working Group Findings and Recommendations](https://bridge-smart-grid-storage-systems-digital-projects.ec.europa.eu/sites/default/files/documents/working-groups/BRIDGE-Data-Management-WG-Findings-and-Reco-July-2019.pdf)

## Relevante energiprojekter og videnskilder

Der er flere af de centrale aktører (beskrevet i kapitel 4), der har særlige arbejdsgrupper indenfor data spaces til energisektoren.

Gaia-X Energi har udgivet et position paper: [The energy data – The pathway to a European Approach for Energy](https://gaia-x.eu/wp-content/uploads/files/2021-06/Gaia-X_Data-Space-Energy_Position-Paper.pdf), i hvilket de opridser en lang række problemer og use-cases, man kan arbejde på indenfor energisektoren i forhold til data spaces. Disse er ret løst beskrevet men kan være gode at tænke med, hvis man er nysgerrig på spektret, indenfor hvilket man kunne forestille sig use-cases.

FIWARE Foundation har en domænespecifik gruppe, der arbejder på viden indenfor [Smart Energy](https://www.fiware.org/about-us/smart-energy/). Da FIWARE er i en del forskellige projektkonsortier, samler Smart Energy gruppen viden fra disse projekter og har blandt andet udgivet folderen: [FIWARE: The Open Source Platform Of Choice For Building Smart Energy Solutions](https://www.fiware.org/wp-content/uploads/2018/10/Smart-Energy-Brochure-FIWARE-Web-1-2.pdf). På FIWARE Foundations Smart Fest webinar om Gaia-X og Data Spaces var der desuden en hel session om energisektoren. Dette kan tilgås via YouTube: [Energy and Data Spaces Deep Dive](https://www.youtube.com/watch?v=RgBGEprZkGI&list=PLR9elAI9JscRwbz9lAP_FkB9ek-szv0KK&index=13).

X-Road bruges til energirelaterede casestudier såsom adgang til el- og gasmålerdata i Estland og sikker dataudveksling i den japanske energisektor til brug for informationsudveksling af kunders data på tværs af underselskaber.

OPENDEI har for nylig udgivet dokumentet: [Data Spaces for Energy, Home and Mobility](https://www.opendei.eu/case-studies/data-spaces-for-energy-home-and-mobility/) (oktober 2022), i hvilket man kan læse om nogle af de hovedproblematikker, der findes ift. dataudveksling i de tre relaterede dataområder: energi, bygningsstyring og mobilitet. Dokumentet lister også de mange eksisterende projekter indenfor energi og dataudveksling. Henrik Madsen, professor på DTU Compute, er medforfatter på denne publikation.

OPENDEI har desuden et overblik over projekter, der arbejder indenfor yderligere digitalisering af energisektoren.

Nedenfor lister vi en række af de energiprojekter, som vi synes lader til at have spændende potentiale for videreudvikling af data spaces.

- [InterConnect](https://interconnectproject.eu/) (Interoperable solutions connecting smart homes, buildings and grids) er et EU-støttet Horizon2020-projekt (2019-2023, €30m støtte). Projektet dækker over 7 testområder i 7 EU-lande, hvor man tester og udvikler et 'Semantic Interoperability Framework' (SIF). InterConnect har 3 runder, hvor de udlodder penge til projektansøgere.
- [i4Trust](https://i4trust.org/) er et EU-støttet Horizon 2020-projekt, der afprøver forskellige byggeklodser fra FIWARE og iSHARE, såsom 'Identity Management', 'Trusted Data Exchange,' 'Business Application Ecosystem,' 'Operational Reliability', m.m.
- [PLATOON](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwjcn9370q38AhWCRPEDHbfWAIAQFnoECBIQAQ&url=https%3A%2F%2Fplatoon-project.eu%2Fplatoon-at-the-media-data-space-workshop%2F&usg=AOvVaw024z0YZv6Q-kNsj5e4QwqD) (Digital PLAtform and analytical TOOls for eNergy) er et EU-støttet Horizon 2020-projekt, der har til formål at udvikle referencearkitekturmodeller til digitalisering af den europæiske energiinfrastruktur. De arbejder med at definere ontologier, CIMs (Common Information Model) og SmartDataModels til energisektoren.
- [BD4NRG](https://www.bd4nrg.eu/about/the-project) (Big Data for Next Generation Energy), hvor data spaces-terminologien ikke bruges, men som har til formål at muliggøre et inkrementelt decentraliseret energidatadrevet økosystem og et samarbejdsbaseret datasuverænitetsdrevet økosystem.
- [EnDaSpace](https://www.iee.fraunhofer.de/de/projekte/suche/2021/EnDaSpace.html) (Energy Data Space): Fraunhofer Institute arbejder på et projekt, hvor de bygger og tester et data space med grøn hydrogenproduktion og PtX som use-case.

Under Horizon Europe-programmet har der for nylig været en særlig ansøgningsrunde for data spaces for energisektoren. Der er givet støtte til fire projekter, som alle havde opstart i september 2022 og løber til februar 2026:

1. [DATA CELLAR](https://datacellarproject.eu/) (Data hub for the Creation of Energy communities at Local Level and to Advance Research on them): Et data space for lokale energifællesskaber.
2. [ENERSHARE](https://ec.europa.eu/info/funding-tenders/opportunities/portal/screen/how-to-participate/org-details/998079755/project/101069831/program/43108390/details) (European commoN EneRgy dataSpace framework enabling data sHaring-driven Across- and beyond- eneRgy sErvices): Projektet har til formål at lave en referencearkitekturmodel for energi-data spaces ved at kombinere [SGAM](https://sgam-toolbox.org/) (smart grid architecture model) med GAIA-X's og IDSA's referencearkitekturmodeller samt at udvikle interoperabilitet og åbne APIer til energi-data spaces. Projektet er ledet af Engineering Ingegneria Informatica, og FIWARE og Fraunhofer er partnere.
3. [OMEGA-X](https://omega-x.eu/) (Orchestrating an interoperable sovereign federated Multi-vector Energy data space built on open standards and ready for Gaia-X): Formålet er at bygge og teste et data space inkl. en markedsplads og markedsservice for energisektoren, som bygger på federerede teknologier fra bl.a. GAIA-X, IDSA og FIWARE. Projektet er ledet af ATOS og [Aarhus Universitet](https://ditcom.au.dk/projects) er partner.
4. [SYNERGIES](https://enershare.eu/) (Shaping consumer-inclusive data pathwaYs towards the eNERGy transItion through a reference Energy data Space implementation): Formålet er at skabe et data space med særligt fokus på forbrugerne og den værdi, de vil kunne få gennem data spaces. Projektet vil gennemføre 11 use-cases på 7 testområder på tværs af syv lande. Partnere inkluderer bl.a. IDSA, Fraunhofer, FIWARE og Engineering Ingegneria Informatica.

Alle fire projekter skal samarbejde for at udvikle og teste teknologier og rammeværktøj til at skabe et data space for energisektoren i Europa, og da de er støttet af EU, er det et krav, at deres resultater bliver offentliggjort løbende, og at kode og software bliver open source. Er man interesseret i udviklingen af data spaces for energisektoren, vil det helt sikkert være relevant at følge disse projekter.

Ovenstående liste af projekter inden for energi-data spaces er bestemt ikke udtømmende, men den vil skabe et godt grundlag, hvis man er interesseret i at følge udviklingen af data spaces for energisektoren. Igennem interviews med personer fra nogle af projekterne, er det desuden blevet tydeligt, at der er en stor åbenhed for og interesse i at inkludere danske testsites, da vi i

**Danmark har et rigtig godt grundlag for at lave data spaces, fordi vi allerede har et meget digitaliseret energisystem. Er der derfor nogen af de ovenstående projekter, som man synes lyder særligt spændende, vil vi klart anbefale at kontakte dem for at høre, om der er måder, man kan blive inddraget i projektet på.**

I næste kapitel ser vi på, hvordan data spaces-dagsordenen også er ved at rykke ind i Danmark.
