---
title: Virksomheder der satser på data spaces
description: Centrale aktører og teknologiske komponenter
---

Som det fremgår af ovenstående afsnit, er der mange virksomheder involveret i data spaces-projekter. Mange af disse er naturligvis indenfor telecom-industrien, og mange er indenfor de forskellige sektorspecifikke domæner som f.eks. mobilindustrien, energi og produktion.

Hvis vi fokuserer på de store IT-udviklerhuse, der optræder i mange organisationer og projekter, er de to mest centrale europæiske virksomheder [Atos](https://atos.net/en/nordics)(Frankrig) og [Engineering Ingegneria Informatica Spa](https://www.eng.it/) (Italien). Vi har interviewet data space-repræsentanter fra begge virksomheder, som begge siger, at de investerer massivt i data space, fordi de tror på, at det vil få en kæmpe betydning for, hvordan de i fremtiden vil skulle designe deres produkter. Vi har desuden haft dialog med KMD, som også satser på data spaces (se kapitel 6).

Internationalt er de mest fremtrædende private cloud-/tech-aktører, som deltager aktivt i data spaces-dagsordenen, virksomheder som GAFAM i USA (Google, Amazon, Facebook/Meta, Apple, Microsoft) og BATX i Kina (Baidu, Alibaba, Tencent, Xiaomi og nogle gange også Huawei). Amazon AWS (USA) og NEC (Japan) er medlemmer af FIWARE. Alibaba Cloud (Singapore), Huawei (Kina) og Oracle (USA) er medlemmer af Gaia-X; Google (USA), Microsoft (USA) og Huawei (Kina) er medlemmer af IDSA.

En almindelig misforståelse er, at organisationer som Gaia-X og FIWARE har en dagsorden for at promovere europæiske aktører. Selvom de til en vis grad hjælper med at drive europæiske værdier frem, er store udenlandske aktører dog nogle af deres vigtige medlemmer, som aktivt deltager i at udvikle nogle centrale komponenter ved hjælp af deres respektive udenlandske cloud-løsninger. Det eneste instrument, som ser ud til at have en politisk mission for at reducere udenlandske aktørers dominans (især GAFAM, BATX) og øge kapaciteten hos europæiske aktører inden for cloud- og data spaces-domænet, er IPCEI-CIS: Alliance for industrielle data, edge og cloud (se afsnit 3.4.4).
